Népszabadság, 2003. szeptember 13.

Sokszínûség, sok szeméttel

DJ Palotai szerint most kezdenek a zenék összeérni

Kétségkívül a hazai elektronikus zenei világ doyenje. Túl a negyvenen is abszolút naprakész, partijai és Tilos Rádió-beli mûsorai változatlanul igazodási pontok. DJ Palotainak a három évvel ezelõtti Abrak a dubra albuma után hamarosan új mixlemeze jelenik meg.

Mondják, túl sok ma az elektronikus zene, túl sok a mindenféle változat. Hogyan lehet ezzel lépést tartani?

– Sehogy. Illetve sok kitartással, ismeretséggel és szerencsével. Így is csak fõbb vonalakban. Egyfelõl jó ez a sokszínûség, meg az, hogy egy-egy dalnak többféle változata létezik, hisz a hangzás mindig egyedi. Olyan, mint a népzene: lehet, hogy sosem tudod meg, ki volt az eredeti elõadó, de nem is érdekes, sokkal inkább a variáns maga. Másrészrõl viszont túl sok zene van a piacon, közte iszonyatos mennyiségû felesleggel. Talán sosem volt ennyi szemét, mint most – de nem csak a zenében. Ma már mindenki tud komputerrel dolgozni, akár otthon is, ontják az anyagokat. Ugyanaz történik, mint anno a film területén, amikor bejött a videó. Akkor mindenki ész nélkül forgatott, mindenki filmesnek gondolta magát. Ma meg mindenki zenét készít.

És ezekhez hozzá is lehet férni? Hisz, gondolom, itt is a terjesztés a szûk keresztmetszet.

– Bármilyen meglepõ, Budapesten ma több lemezbolt mûködik, mint a nyugati nagyvárosokban. Az igényesebb osztrák dj-k hozzánk járnak vásárolni. De Párizsban sem jobb a helyzet: az igazán izgalmas drum & basst vagy breaket egyetlen helyen lehet kapni, egyébként mindenhol csak techno, hardcore és house. De nemcsak a bolthálózat kisebb, hanem a szórakozóhelyek száma is, ahol ilyesmiket hallani lehet. Plusz ott mindössze egy csapat szervez tömegigényen túli bulikat. Budapesten meg négy bolt van, négy ilyen partihely és több mint négy szervezõcsapat.

Ennyire jól menne az üzlet?

– Nem egészen. Kevésbé koncentrálódnak az erõk. Korábban nálunk havonta egy-két komolyabb, nemzetközi kitekintésû buli volt, ma, különösen a nyári szezonban, hetente 3-4 külföldi dj is megfordul. Szerintem szerencsésebb, ha ezzel a mûfajjal egyetlen csapat foglalkozik. Egyrészt nincs keresztbe szervezés, másrészt sokszínûbb lehet a paletta. Ezen a területen elég kevés olyan ember mozog, aki képes ezer-kétezer fõt vonzani, pedig az õ hasznukból lehetne finanszírozni a „kis neveket”, akik önmagukban nem rentábilisak, de a zenei életben nélkülözhetetlenek. Ráadásul nálunk egy-egy partit sok pluszköltség is terhel. Londonban vagy Párizsban egy klubban a szervezõnek nem kell külön hangtechnikáról gondoskodnia. Nálunk még a Petõfi Csarnokba is külön hangcuccot kell vinni.

A külföldi dj-k régóta irigykedve figyelik, hogy nálunk mennyi embert megmozgat egy-egy zeneileg igényesebb parti.

– Más világ. Tõlünk nyugatra mindez a társadalmi élet része, a fiatalok lemennek egy klubba, beszélgetnek, néha táncolnak. Nálunk viszont másért mennek el. Nem szórakozni, hanem felejteni. Hogy arra a négy-öt órára hátha jobb lesz. De így van ez a hazai koncertekkel is. Az elsõ fél-egy óra mindig azzal telik, hogy a közönség közelít a színpadhoz. A tánctéren nyitáskor senki sincs. Ha elmész a Balatonon bármelyik diszkóba, tizenegyig masszívan megtelik, kivéve egyetlen helyet – a táncteret. Oda igazából csak akkor kerülnek be, amikor máshonnan beszorítják õket. Londonban meg felteszik az elsõ lemezt, és az emberek buliznak. És mindegy, mi szól. Ha itthon nem a megfelelõ zenét teszem fel, kiürül a tánctér. Angliában a dj nem tudja elrontani az emberek hangulatát. Magyarországon simán. Ott nem is mixelnek, nem úsztatják át egyik számot a másikba – két zene közt egyszerûen csend van. Az emberek beszélgetnek egy kicsit, majd táncolnak tovább. Nincs tétje a dolognak. Nálunk nagyobb a várakozás, és nagy kérdés, hogy ki tudsz-e szakadni a mindennapokból arra a pár órára. Ezért nagy idehaza a dj-k felelõssége. És talán azért is mûködnek nálunk inkább a durvább, keményebb zenék.

És ebbõl a hangfolyamból tíz év múlva mire fogunk emlékezni? Az elektronikus zene mûvelõi szerint a pillanat mûvészete. Ezek a számok ritkán tárgyiasulnak album formájában.

– Ez változatlanul így van. Sokszor ráírják egy produkcióra, hogy album, pedig csak kislemezeken megjelent felvételeiket tolták össze rá. Ez a zene valójában információözön. Az a fontos, ami most van. Meg ami holnap. A múlt is csak annyiban, hogy abból ki tudd választani a mindenkor érvényeset. Ráadásul az elmúlt évtizedben nagyon megváltoztak a zenehallgatási szokások. Idõhöz, helyhez vannak kötve. Partikon, autóban, futás közben. A legtöbbször már nem is hallasz egy adott számot az elejétõl a végéig, csak a folyamatot. Ha jó a dj, észre sem veszed, hol érnek egymásba a zenék.

Nemcsak egyik szám keveredik a másokkal, hanem a mûfajok is – az elektronikus zenébe minden belefér, a klasszikusoktól a népzenét, át a dzsesszig. Miként az értékes mûvek és a tucattermékek is jól megvannak itt egymással.

– Többször mondtam már: az ellenpontnak mindig ott kell lennie. Egy idõ után a tökéletes is kioltja önmagát. Valóban kezdenek mostanában a zenék összeérni. De egyben létrejött egy kölcsönhatás is: korábban ez a kultúra a világ összes létezõ zenéjébõl táplálkozott, most más mûfajok kezdtek el meríteni ebbõl. Ráadásul a különbözõ elektronikus zenei stílusok között mosódnak a határok. És jön vissza a rockzene. Ma egyre többször szerveznek úgy bulit, hogy a koncert után jönnek a dj-k. Még ha egyelõre elég kevés zenekar közönsége is vevõ mindkét dologra. Biztos, hogy a Tankcsapda után nem tudunk játszani. De még a Belga után sem. Ott megy a masszív karlengetés, a koncert után meg mindenki húz haza.

Önnek három éve jelent meg mixlemeze. Más évente többször is piacra dob egyet.

– Talán azért, mert nekem a fellépések a fontosak. Amúgy már kész van a következõ, de még nem tudom, a kiadást kire bízzam. Kizárólag magyar zenék szerepelnek rajta. Szerintem ma már van elég nemzetközi szintû produkció nálunk is. Soroljam?

Hogyne.

– Mindenekelõtt Yonderboi és Marcel. Plusz Mango, Zagar, illetve a két Ambrus. Az egyik állandóan változtatja a nevét, régebben Erik Sumóként volt ismert, zenekara is van, az Amorf Ördögök, a másik az Amb Ambrus, a Nagáékkal dolgozik, breaket pörget. Pár hónapja félórás mixmûsora volt a BBC-n. Itthon meg azt sem tudják, kicsoda. Vele is az lesz, mint Yonderboijal: elõbb meg kell várni, hogy Londonban felfigyeljenek rá, utána ismerik el Magyarországon is. Vagy ott van Deutsch Gábor számtalan kiváló projekttel. A drum & bass vonalról SKC-t, Chris.sut és dj Safairt érdemes kiemelni. Annyi a jó zene, amibõl bõven lehetett egy erõs mixalbumot készíteni.

Saját zenét nem akar?

– Másik élet lenne. Fiatalabb fejjel biztos belevágnék, de ha nem én játszom fel mindent manuálisan, akkor nem is izgat. Ott üljek a stúdióban, és mondogassam másoknak, mit tegyenek? Nem érdekel. Nyilván nyugodtabb lenne az élet, nem bökögetnének berúgott emberek, hogy mit rakjak fel. Az ideális persze az lenne, ha én készíteném a zenét, és én is játszanám le. Azt viszont nem lehet bírni sem idõvel, sem energiával. Szoktam is kérdezni a nagyokat, hogy csinálják. Bukem például annyit utazik, hogy a repülõgépen és a szállodai szobákban írja a zenéket egy speciális fejhallgató segítségével. Egy idõ után azonban nem marad idõ az alkotásra. Ha meg nem játszol rendszeresen, akkor nem vagy jelen. Amúgy egyre inkább producerek vannak a lemezjátszók mögött, akik a saját dolgaikat tolják. Ettõl a mûsorok egyre homogénebbek.

Ön milyen sûrûn játszik?

– Mostanában sûrûn. Van, hogy mindennap. Ami fix, az szerdán a Rewind, vasárnap az A38-as hajó, télen meg a Trafó. A péntek és a szombat szintén tuti buli. Jelenleg novemberre tudok dátumot adni. De van olyan utazó projekt is, ahová jövõ novemberre kötöttek le. Holland kezdeményezés, négy országból – Anglia, Franciaország, Hollandia, Magyarország – kortárs muzsikusokat, zeneszerzõket és dj-ket eresztenek össze. Tõlünk Binder Károly jön, egy fiatal klasszikus zeneszerzõ és én.

Tart még a két-három évvel ezelõtti erõs nyugati érdeklõdés és meghíváshullám?

– Nem. Yonderboinak akkor jött ki a lemeze, rengeteg helyre hívtak, általában együtt. Egyébként ez is azt mutatja, ha nemcsak zenész, de producer is vagy, akkor rögtön beindul minden. A közönség és a szervezõk szempontjából a dj-k megbízhatatlanok. Ritkán tudom, mit csinálok egy hét múlva. Hat rám a környezet, a tömeg, a pillanatnyi aura. A producer viszont azt játssza, amit máskor is. Azt kapják az emberek, amit várnak.

Mi az, ami önt, így negyven felett is változatlanul inspirálja. Honnan szokott zenéket meríteni?

– E világ központja változatlanul London, bár mint Hortobágyi László szokta mondani, a legizgalmasabb dolgok mindig a periférián történtek. Japánban, Ausztráliában, Magyarországon. Pár éve volt egy francia menetelés, ennek most, úgy tûnik, vége. A legjobb drum & bass partik meg Puerto Ricón vannak. De nekem a legnagyobb inspiráció, hogy hetente jönnek az új zenék. Ha szerencsém van, minden héten találok egy olyat, amire azt mondom, kész, végállomás. Mi jöhet még ennél jobb? És a következõ héten megint találok egyet.

Miniszótár

Breakbeat: Szó szerint tört ütem. A hiphop ritmusok és a különbözõ mixelési trükkök keveredése a hangmintás technikákkal. Általában percenként 130-170 ütem (BPM). Néhány elõadó: Smart E''s, Sonz Of A Loop Da Loop Era, Prodigy, Q-Bass, Pascal Device.

Drum & bass: A jungle egyik alfaja. Szvinges, bossa novás dzsesszdobszólókból „mintavett”, majd 160-180 BMP-re gyorsított tört ütemek, illetve leegyszerûsített, reggae basszusmenet jellemzi. Néhány elõadók: LTJ Bukem, Goldie, Jamie Myerson.

Hardcore: rendkívül gyors tempójú, dallamilag, ritmikailag igen egyszerû dance stílus. Egyesek szerint a heavy metalból kinövõ trashmetál elektronikus megfelelõje. Néhány elõadó: Lenny Dee, Liza N Eliaz, Dano, Speed Freak.

House: a klasszikus diszkóhoz leginkább közel álló és messze legnépszerûbb elektronikus tánczene. Négy negyed, szintetizátor, percenkénti 110-128-as ritmussal (BPM). Néhány elõadó: lnner City, MK, Ralphie Rosario, Robin S.

Techno: az általános vélekedéssel ellentétben ez nem maga a dance, hanem annak csak egy irányzata. Egyszerû dallamok, kemény szintetizátorriffek, azok rakódnak egymásra lassan, monotonon. 130-150 BPM. Néhány elõadó: L.A. Style, Moby, Fierce Ruling Diva, Tyrell Corp., Klangwerk.

Jávorszky Béla Szilárd

